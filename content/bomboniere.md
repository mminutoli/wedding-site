Title: New Hope
Date: 2010-12-03
image: 15731927226_00a1ad1af8_k.jpg
tag: portfolio

Abbiamo conosciuto la cooperativa newhope per caso. Eravamo alla
ricerca di una realtà vicina che ci permettesse di unire alla gioia di
scegliere una bomboniera che ci rappresentasse la felicità di sapere
che con quell’acquisto avremmo potuto soprattutto aiutare qualcuno. E
così abbiamo conosciuto le ragazze della cooperativa NewHope.

<a href="http://www.coop-newhope.it/">NewHope</a> è un laboratorio di
sartoria etnica per la formazione e l'addestramento al lavoro pensato
e realizzato dal centro di accoglienza Casa Rut di Caserta a favore di
giovani donne immigrate, sole e con figli, in situazione di
difficoltà. NewHope, che significa “speranza nuova”, dà a giovani
donne immigrate che vogliono integrarsi nel territorio, la possibilità
di offrire, attraverso il loro lavoro, le abilità e la creatività che
contraddistinguono le loro culture.

E grazie a loro abbiamo trovato l’ispirazione per le nostre
bomboniere... per sapere cos’è dovrete aspettare, è una sorpresa!!!
Ma vi possiamo dire che abbiamo conosciuto delle ragazze che con
grande forza hanno cambiato la loro vita e fatto fiorire una idea che
noi sposiamo in pieno. I loro lavori ci sono piaciuti da subito, sono
pieni di amore e di cura. Loro per noi sono l’esempio di come la
determinazione e la fede possono veramente cambiare il mondo.
